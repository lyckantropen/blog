---
date: 2024-11-06
slug: zwyciestwo-cynizmu
draft:
tags:
categories:
  - polityka
  - USA
---

# Zwycięstwo cynizmu

Antybohaterami dzisiaj nie są faszyści, rasiści ani nawet wykluczona klasa
robotnicza, okłamana przez Trumpa, że dzięki niemu znowu będzie się liczyć.
Głównym antybohaterem jest Elon Musk, a kroczy za nim kordon milionerów,
spekulantów, inwestorów Venture Capital, _C-suite executives_ i wicedyrektorów z
Doliny Krzemowej, zwieńczany szeregami mniejszych i większych inwestorów
giełdowych, ze zwykłymi fanboyami Elona (i jemu podobnych) na końcu.

Ta grupa jest oczywiście szersza, ale ten elektorat techniczny jest dla mnie tak
jaskrawy poprzez połączenie z nieproporcjonalną koncentracją władzy i aktywów
finansowych. Mówię tutaj o wszystkich tych, którzy "głosowali strategicznie", bo
Trump sprawi, że giełda się odbije, ponieważ po prostu posiadają udziały w
topowych spółkach technologicznych, aspirują do bycia inwestorami lub po prostu
są entuzjastami technologii do tego stopnia, że wierzą, że kolonizacja Marsa
jest po pierwsze dobrym pomysłem, po drugie jest absolutnie wykonalna.

Nie ma tam logiki ani związków przyczynowo-skutkowych, jest tylko korelacja. To
nie Trump coś zrobi, tylko oczekiwane "odbicie" będzie wywołane przez samo to,
że zajmie z powrotem stanowisko prezydenta. Trochę jak w astrologii – ciało
niebieskie Trump wejdzie w odpowiednią konfigurację z innymi ciałami
niebieskimi, stanie się czary-mary i Dow Jones poszybuje do góry.

Nienawiść, gniew, przemoc i rasizm można jeszcze jakoś zrozumieć. Jest w tym coś
z przednowoczesnej, surowej autentyczności. W świecie skrajnego elektoratu
Trumpa przynajmniej istnieją jakieś namacalne części rzeczywistości – moje
emocje, moja okolica, moja rodzina, moja praca, mój wróg, moje bezpieczeństwo,
moje zdrowie, moja śmierć. Nawet jeżeli co do istnienia wrogów i zagrożeń
zostałem okłamany – w jakimś sensie przyjmuję wobec nich "ontologiczne
zobowiązanie" i żyję tak, jakby istniały. Przynajmniej w moim postrzeganiu ten
wróg to jakiś prawdziwy człowiek, grupa lub instytucja.

W świecie technicznego elektoratu rzeczywistość jest zmyślona. Nic z materialnej
rzeczywistości nigdy się nie wydarza naprawdę. Jedynymi czynnikami warunkującymi
istnienie są:

- ja,
- pieniądze,
- wskaźniki giełdowe (i ich prognozy),
- popularność,
- władza,
- kto wygrał (i czy ja znalazłem się po właściwej stronie).

(Na tej liście jest _ja_, ale nie ma śmierci. _Tech bros_ zdają się coraz mniej
wierzyć nawet we własną śmiertelność. Naczelną religią w Dolinie Krzemowej staje
się pewnego rodzaju technologiczny transcendentalizm, który głosi, że wnet
będzie można wgrać swoją duszę do chmury lub w coś podobnego. Ale to dygresja.)

Kompletnie nieistotne okazują się konflikty zbrojne, huragany, zmiana klimatu,
dezinformacja czy głód i zaraza. To wszystko istnieje tylko o tyle, o ile ma
wpływ na to, co dzieje się na otwarciu giełdy następnego dnia.

Trump świetnie się wpisuje w ten światopogląd, będąc wręcz modelową postacią
świata postprawdy. Dlatego nieważne jest to, co Trump myśli, jaki jest, co mówi,
w co wierzy, jaka jest jego przeszłość i jakie ma za sobą decyzje. Bardziej
realne jest natomiast jakie przewidywania wiązano z jednym bądź drugim wynikiem
wyborów wobec wskaźników ekonomicznych. W momencie wrzucania głosu do urny
przyszłość wirtualna wygrała w metafizycznym konkursie z ówczesną
rzeczywistością materialną.

Nienawiść i przemoc mają swoje realne konsekwencje tu i teraz i oczywistą
tragedią jest zwycięstwo powiązanych z Trumpem realnych środowisk o poglądach
faszystowskich, ale w dłuższym rozrachunku to cynizm stanowi prymę do dalszego
rozwoju podobnych platform politycznych dzięki swojej mocy wybielania
indywidualnych decyzji. Jeżeli to prawda, że cynizm staje się dominującym
światopoglądem, to w dłuższej perspektywie pod indywidualną "zaradność" będzie
się dało podciągnąć właściwie wszystko. Całą resztę stanowić będzie "naiwność".
Na start do tej szufladki trafiają kierowanie się jakimiś tam wartościami i
niemyślenie wyłącznie o sobie.

Nie tylko Trump wygrał. Wygrał cynizm. Cynizm, który pożre świat. W najbardziej
upiornej z heglowskich rzeczywistości kapitalizm doświadczył syntezy z
postmodernizmem. O ironio! Największymi praktykami postmodernizmu są wyborcy (a
także piewcy, w tym polscy) Trumpa! No bo powiedzmy sobie szczerze – cynizm, a
także idąca za nim antysystemowość, to nie są w ogóle poglądy prawicowe – w
tradycyjnym sensie. Tam nie ma w ogóle żadnej charakterystycznej dla prawicy
pryncypialności. Właściwie to w ogóle nie jest pogląd, tylko wyuczony styl
poznawczy. Przyczyn tego można szukać długo i warto się nad tym pochylić, ale to
materiał na całe tomy. Możliwe, że skończy się to dla nas jak najgorzej. Bo
materialna rzeczywistość da o sobie znać. A ta ekonometryczna metafizyka tak
naprawdę warunkowana jest bezpieczeństwem jednostek, które mogą sobie pozwolić
na przymykanie oka na huragany. A bezpieczeństwo to mimo wszystko zależy od
materialnej rzeczywistości całej reszty ludzi.
