---
draft: false
date: 2024-06-28
slug: bajka-o-sterowcach
categories:
  - polityka
  - urbanistyka
tags:
---
# Bajka o sterowcach

Postaram się wykazać, że wolność indywidualna definiowana po libertariańsku ma
poważne luki. I wcale nie trzeba tutaj żadnej ideologii.

Powiedzmy, że nagle, w 2024r., ktoś wymyśla w miarę tanie, dwuosobowe sterowce i
udaje się mu (drogą wysokich łapówek, umówmy się) znieść wszystkie regulacje
dotyczące statków powietrznych. Najpierw sterowce kupuje garstka ludzi i
stanowią ciekawy widok w krajobrazie miasta. Sterowiec ma 50m długości i 15m
średnicy. Początkowo ludzie przywiązują je sobie do kominów i wchodzą do nich po
drabinach. Z czasem sterowce robią się coraz popularniejsze, bo okazuje się, że
dzięki nim można ominąć korki i poruszać się w linii prostej pomiędzy własnym
domem a celem podróży. Dopóki jest ich mało stanowią ciekawostkę i są wygodne w
eksploatacji. Stopniowo sterowców przybywa. Wieczorami dziesiątki nich są
przywiązane do kominów na osiedlach, w ciągu dnia coraz częściej jest ich tak
dużo, że podczas lotu obijają się o siebie i już nie jest tak łatwo nawigować.
Coraz ciężej również o miejsca do przywiązywania sterowców. W sobotę o 12:00 w
okolicach lokalnego centrum handlowego niebo jest całkowicie zasłonięte
sterowcami, bo są ich tysiące. Ludzie krążą po okolicy nie mogąc znaleźć miejsca
do przywiązania sterowca, ostatecznie wiążąc je do latarni ulicznych i
prywatnych kominów. Wydostanie się z okolic centrum zajmuje ponad godzinę, bo
sterowce nieustannie obijają się o siebie. Producent udaje się na spotkania z
radą miejską i przekonuje, że rozwój indywidualnego transportu powietrznego jest
nieuchronny i miasto, chcąc iść z duchem czasu, powinno inwestować w
infrastrukturę sterowcową, instalując na budynkach specjalne punkty, do których
sterowce można wiązać i skąd można wygodnie na nie wchodzić. Obiecuje w zamian
finansowanie wydarzeń kulturalnych, remontów i jakieś małe co nieco podczas
następnej kampanii wyborczej. Każda kolejna inwestycja powoduje chwilowe
rozluźnienie sytuacji i przez jakiś czas ze sterowców korzysta się wyśmienicie -
do czasu. W międzyczasie sterowców przybywa i niebo jest nimi częściowo
zasłonięte już przez większość doby. Niektóre kominy nie wytrzymują. Użytkownicy
wtórują producentowi i domagają się od swoich rad osiedli wygospodarowania
więcej miejsca na wiązanie sterowców oraz działań na rzecz zapobiegania
mocowania sterowców przez mieszkańców pobliskich osiedli. Miasto i osiedla, nie
mając innego wyboru, ustępują i wkrótce powstaje mnóstwo udogodnień dla
posiadaczy sterowców - korytarze powietrzne, punkty mocowania, stacje paliw. To
pomaga, ale chwilowo. Stopniowo zmienia się system pojęć i osoby, które nie
poruszają się sterowcami zaczyna się nazywać uziemionymi. Organizacje
ekologiczne i urbanistyczne biją na alarm, bo zasłonięte niebo powoduje u ludzi
niedobory witaminy D i depresję, a zieleń miejska żółknie i obumiera.
Infrastruktura obsługująca sterowce zakłóca ład przestrzenny i przeszkadza
"uziemionym". Ludzie coraz rzadziej widzą normalne niebo. Po jakimś czasie
okazuje się, że zobaczenie nieba jest możliwe tylko ze sterowca. Sfrustrowani
"uziemieni" kupują w końcu swoje własne sterowce, zwiększając ich liczbę do
kilkudziesięciu tysięcy. Od teraz posiadanie sterowca jest koniecznością, a
spędzanie godzin na obijaniu się od innych sterowców smutną rzeczywistością.

Jako bonus można dodać, że pojazd jest opatentowany i można go kupić jedynie u
jednego producenta. To nie ma obecnie zastosowania do samochodów, ale miało u
zarania motoryzacji (nie na skutek patentów tylko efektywnych procesów
produkcyjnych u Forda). Indukując popyt i w efekcie wygenerowawszy konieczność
korzystania z jego oferty, może pozwolić sobie na podniesienie cen.

Jeżeli można się zgodzić co do tego, że w wyniku powyższej sytuacji powstał
problem, to można się zacząć zastanawiać - dlaczego? W końcu na każdym etapie
każdy kupujący sterowiec i dołączający do ruchu swoimi działaniami w sposób
bezpośredni nikomu tej wolności nie ograniczał. W końcu komu przeszkadza
**JEDEN** cień sterowca. Żaden **KONKRETNY** użytkownik nie jest winny temu, że
niebo jest zasnute sterowcami. Ponadto żaden **KONKRETNY** użytkownik nie
przyczynił się bezpośrednio do powstania tak obszernej infrastruktury, która
utrudnia ostatecznie wszystkim życie i pochłania publiczne pieniądze.

Ja argumentuję, że problem powstał w wyniku (oprócz powodów oczywistych, które
stanowią część podstawy tej fikcyjnej historii) **źle rozumianej wolności
indywidualnej**, bez brania pod uwagę efektu skali pojedynczych wyborów oraz
**braku uwzględnienia kosztów ponoszonych przez społeczność** w koszcie pojazdu
lub paliwa.

Definiując wolność indywidualną **MUSIMY** brać pod uwagę efekty, które pojawiają
się dopiero wtedy, kiedy na masową skalę jednostki dokonują konkretnych wyborów.
Czasem trzeba się cofnąć, bo takich efektów nie da się przewidzieć, i
jednostkowe zachowanie, które w dużej skali prowadzi do powstania emergentnego,
realnego zjawiska, regulować. Zaprzeczanie temu to jest zaprzeczanie istnieniu
układów dynamicznych i zjawisk emergentnych. NIE MA innego wyboru. No, może poza
ideologicznym obstawaniem przy swojej definicji i konstatacji, że "skoro tak
jest, to znaczy, że tak ma być". Słowem - akceptujemy problem jako wynik naszego
pojmowania wolności i nie zrezygnujemy z niego, nie dostosujemy go, bo tak.
Zamiast tego sami kupujemy największy sterowiec i latamy ponad wszystkimi, całą
resztę uważając za nieudaczników, którzy nie dość się starali i byli nie dość
przedsiębiorczy, żeby nas na naszym miejscu zastąpić.
