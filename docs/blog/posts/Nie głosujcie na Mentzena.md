---
date: 2025-03-10
categories:
  - polityka
slug: nie-glosujcie-na-mentzena
title: Nie głosujcie na Mentzena
tags:
draft: false
---

# Nie głosujcie na Mentzena

Mówię to jako były wyborca Janusza Korwin-Mikkego; jako ktoś, kto w 2014 r.
osobiście zaniósł Bronisławowi Foltynowi listę z podpisami zebranymi wśród
znajomych. Tak, dałem się na to nabrać i dawałem nabierać przez wiele lat.
Powody zmiany poglądów zostawię na inny raz. Dzisiaj jednak ten apel kieruję do
wszystkich tych, którzy będąc skądinąd ludźmi o być może umiarkowanych
poglądach, ale – umęczeni chaosem debaty politycznej i brakiem sprawczości
dotychczasowych władz – czują się coraz bardziej przekonywani przez wypowiedzi,
poglądy i plany Sławomira Mentzena, szczególnie jeżeli chodzi o sprawy
gospodarczo-ekonomiczne.

Wizja państwa głoszona przez Sławomira Mentzena jest wizją kuszącą głównie przez
jej zrozumiałość. To jest oferta nie polityczna, ale psychologiczna. Frakcja
_wolnościowców_ w Konfederacji snuje wizję państwa, którą da się spisać na
kartce papieru. Prosty zestaw reguł (przyjmujących zwykle postać
komunało-dogmatów) pozwala na trzymanie całego modelu w umyśle w każdej chwili i
daje bardzo jasny, algorytmiczny sposób dowodzenia niesłuszności innych
poglądów. Oszczędność tego modelu pozwala łatwo wygrywać na polu retorycznym i
emocjonalnym, na przykład dzięki temu, że ktokolwiek, kto broni modelu państwa o
faktycznie wymaganej złożoności, nigdy nie będzie w stanie zreferować, jak
działa ono w szczegółach bez odwołania się do ekspertów, którzy wiedzą lepiej.
Przed tym problemem nie stoi obrońca idei państwa minimalnego, bo tam wszystko
działa w przejrzysty dla wszystkich sposób, a faktyczne złożoności są zamiatane
pod stół i zastępowane prostackimi alegoriami w rodzaju sprzedawcy parówek na
ulicy. A, jak wiadomo, jak czegoś się nie da w prosty sposób wytłumaczyć, to _to
nie ma prawa działać_, a do ekspertów odwołują się tylko mięczaki (chyba, że
jest to nazwisko _z listy_, a ekspert nie żyje od 87 lat).

Tego państwa nie ma z nami w pokoju. Nigdy nie było i nie będzie. Mentzen
sprzedaje wizję państwa, którego nikt nigdy nie widział, a nawet, gdyby
istniało, nie osiągałoby postawionych mu celów w taki sposób, jak twierdzi. Nie
sądzę, żeby robił to z cynizmu. Najgorsze w tym jest to, że on prawdopodobnie
faktycznie wierzy, że proste państwo może działać. Trochę jak dziecko, które
narysowawszy autko nie ma dostępu do wyobrażenia, że to nie pojedzie. (Pokazują
to chociażby zmyślane zupełnie ad-hoc pomysły w miarę zbliżającej się daty
wyborów, zupełnie niespójne z jego rzekomymi poglądami – _vide_ jego umizgi do
deweloperów.)

Jest to wizja oparta o fundamentalnie błędne postrzeganie rzeczywistości –
jednowymiarowa, doktrynalna i odporna na dane. Jest to – o ironio –
paradygmatyczny przykład _utopii_. Wprowadzona w życie spowodowałaby
niespotykany dotąd chaos i osłabiłaby Polskę w krytycznym dla jej bezpieczeństwa
czasie w historii. Pomijam tutaj oczywiście kwestie co, jako prezydent, mógłby
Mentzen w ogóle konstruktywnego zrobić. Nie mogąc realnie niczego zmienić,
zapewne ograniczyłby się do psucia. Zostawię na potem zmartwienie, kogo
dodatkowo postawiłby w swoich strukturach.

To jest normalne, że się jako jednostka ani nie rozumie, jak rzeczy działają,
ani nie wie dokładnie, co należałoby zrobić. Jeżeli się zaakceptuje, że
rzeczywistości nie da się ująć na kartce papieru, pozostaje oczywiście
głosowanie na kogoś innego, czyli nieuchronnie "z systemu" (według konfiarzy, na
socjalistę). Zostawia nas to z odwiecznym problemem demokracji reprezentacyjnej
– jak zidentyfikować kogoś, komu zaufamy, kto odpowiednio położy zaufanie w
innych, tak, aby reprezentować zarówno uświadomione, jak i nieuświadomione
interesy nasze, innych i tych, którzy przyjdą po nas. Nie ma tutaj dobrej
odpowiedzi. Ale na pewno nie jest nią Konfederacja i nie jest nią Sławomir
Mentzen.
