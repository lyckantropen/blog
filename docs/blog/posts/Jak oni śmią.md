---
date: 2024-08-05
slug: jak-oni-smia
draft:
tags:
categories:
  - polityka
  - Ukraina
---

# Jak oni śmią?

Ci Ukraińcy wstydu nie mają. A najgorsze ich dzieci! Zachowują się jak u siebie!
Zero wdzięczności! A mężczyźni to powinni tam być i walczyć, a nie tutaj sobie
imprezy robić!

<!-- more -->

Uwaga – odkrycie! Podobnie jak przedstawiciele wszystkich innych narodowości,
Ukraińcy mają taką samą swobodę poruszania się w przestrzeni publicznej, jak
Polacy. Ze wszystkimi tego konsekwencjami. Mogą chodzić do tych samych sklepów,
jeździć tymi samymi autobusami, chodzić do tych samych restauracji, pracować,
zakładać firmy. Ich dzieci mogą bawić się na tych samych placach zabaw.
Wszystko, na co pozwala prawo.

Co więcej, mogą żyć tak, jak chcą, a nie tak, żeby nas zadowolić. Co jeszcze
więcej, mają nie mniejszą niż my wolność do bycia niedoskonałymi i ponosić za to
konsekwencje – wracać po pijaku z imprezy, głośno rozmawiać w tramwaju,
śmierdzieć papierosami, pluć na ulicy, rozbić szybę, ścigać się samochodami, a
potem takie samo prawo być zamkniętymi na 24h, dostać zawiasy i mieć odebrane
prawo jazdy. Zupełnie – olaboga! – jak Polacy.

Czujemy się jak dobrzy ludzie, którzy przygarnęli psa z ulicy. Tak wspaniale nam
było na sercu, tacy byliśmy dobrzy! Czemu on to psuje!? No przecież wypadałoby,
żeby był grzeczny…

To poniżające. Nie przygarnęliśmy psa. Nie przygarnęliśmy nawet grupy ludzi,
jakiegoś ogółu, jakiejś kategorii. Jedyne, co zaszło, to że państwo, którego
obywatelami przypadkowo jesteśmy, zorganizowało struktury pozwalające konkretnym
ludziom na odnalezienie się w rzeczywistości, w której ktoś masakruje ich
miejsce życia.

Żaden z nas nie uzyskał dodatkowego prawa do osądzania czyjegoś zachowania tylko
na podstawie tego, że "przecież my im tak pomagamy". Po pierwsze, o ile nie
jesteś akurat tym wolontariuszem, który wozi artykuły medyczne do głębokiej
Ukrainy ani kimś, kto przyjął uchodźców do siebie, itp., ty akurat gówno
pomagasz. A jeżeli ktoś pomaga, to Państwo Polskie. I to nie wszystkim.

Żaden Ukrainiec nie został obciążony dodatkowym obowiązkiem kompensowania swoim
zachowaniem pomocy udzielonej innemu Ukraińcowi. Na żadnym z nich nie ciąży
obowiązek nierozczarowywania. Nie na tym polega pomoc. To, że komuś potrzebna
jest pomoc, a ktoś inny pomaga, to przypadek. Mogło być na odwrót. Wyobraź sobie
– teraz to ty potrzebujesz pomocy. Proszę, weź. A teraz pokaż, jak ci pomogłem.
Nie, nie tak. Niedobry piesek!

Ale to z moich podatków! - OK. Spójrz w swój PIT, poszukaj liczb, ile dokładnie
wydano. Policz sobie ile z twojego podatku było tego konkretnie. Na ile paczek
Pampersów by starczyło?

"Z moich podatków!" to jest tak słaba obrona, że aż żałosna. Mało kto sobie
zdaje sprawę, co i w jakim stopniu jego podatki finansują, więc równie dobrze
może sobie powtarzać, że wszystko co dobre, finansuje on bezpośrednio i to w co
najmniej 99%. Płacenie podatków to nie jest odbębnienie swojej części
odpowiedzialności społecznej.

Kolejnym odkryciem niech będzie to, że pojawienie się znacznej liczby obywateli
innego kraju w krótkim odcinku czasu może generować pewne napięcia.

*Surprised Pikachu*.

Życzę wszystkim zdziwionym i rozczarowanym, gdy kiedyś przyjdzie im korzystać ze
swobody przemieszczania się *wbrew swojej woli*, gdy będą *z dala od domu* sobie
kupować w sklepie to, na co mają ochotę, gdy będą *z dala od domu* sobie szli
śmiejąc się z grupą znajomych, gdy będą *z dala od domu* zostawiali w
restauracji napiwek, aby nikt im za plecami nie szeptał, że co jak co, ale
Polacy to powinni bardziej się starać, być bardziej skromni i nie zachowywać
się, jakby w ich kraju właśnie nie szalała wojna.
