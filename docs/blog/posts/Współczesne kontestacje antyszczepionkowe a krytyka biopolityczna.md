–-
date: 2025-08-11
categories:
  - teorie spiskowe
  - kognitywistyka
slug: antyszczepionkowcy-foucault
title: Nie głosujcie na Mentzena
tags:
  - postmodernizm
  - Foucault
  - biopolityka
  - szczepionki
draft: false
–-

# Współczesne kontestacje antyszczepionkowe a krytyka biopolityczna

Pandemia COVID-19 ujawniła napięcia między troską o zdrowie publiczne a kontrolą
nad cielesnością jednostki. Coraz częściej praktyki instytucjonalne – zwłaszcza
dotyczące obowiązku szczepień – analizowane są przez pryzmat Foucaultowskiej
koncepcji biopolityki. Jednocześnie, podobny język krytyki pojawia się wśród
środowisk antyszczepionkowych i spiskowych, co rodzi pytanie o granice i
konsekwencje upowszechnienia postmodernistycznych intuicji epistemologicznych.
Celem niniejszego tekstu jest zbadanie, czy i w jaki sposób spiskowe narracje
korzystają z kategorii wywodzących się z analiz krytycznych – zwłaszcza w
odniesieniu do biowładzy – oraz czy to podobieństwo wynika z bezpośredniego
zapożyczenia, czy raczej z trafności Foucaultowskiej diagnozy warunków produkcji
wiedzy i sprawowania władzy. Analiza ta uwzględnia również głosy kobiet –
zwłaszcza matek – które, nie będąc koniecznie zaangażowanymi w ruchy spiskowe,
kwestionują praktyki instytucji zdrowia publicznego z perspektywy troski,
ucieleśnionej wiedzy i marginalizowanego doświadczenia.

## Biopolityka w czasach pandemii

Michel Foucault, identyfikując wyłanianie się biopolityki jako narzędzia władzy
w społeczeństwach okresu nowoczesności, odnosił się m.in. do kontrastu, w jakim
stało podejście przednowoczesnej władzy wobec społeczeństwa jako biologicznej
populacji ludzi (lub też jego braku), do podejścia nowoczesnego, w którym
społeczeństwo zaczęto traktować jako zbiór ciał stanowiących zasób, który można
lepiej lub gorzej wykorzystywać tudzież lepiej lub gorzej nim zarządzać do
podtrzymywania produktywności. Statystyczne pojęcia makroskopowe, wywodzące się
z jednostkowych aspektów anatomicznych, w skali społeczeństwa stały się
wskaźnikami niezbędnymi do określania działalności instytucji, które
równocześnie dostrzegły możliwość – a także konieczność – ich kontroli.
Przykładowo, zaczęto posługiwać się takimi określeniami jak "liczba narodzin",
"liczba zgonów", "rozkład demograficzny" czy "zastępowalność pokoleniowa" w
kontekście systemu ubezpieczeń społecznych. Wyrastająca na tym gruncie
biopolityka polega na zachęcaniu i normowaniu decyzji o posiadaniu potomstwa,
jego liczbie, a także podejmowaniu decyzji o przeznaczeniu publicznych środków
na zachętę i wsparcie w powiększaniu rodziny (Foucault, 2008).

Bardziej inwazyjnym przejawem biopolityki jest wszelka działalność instytucji
państwowych na rzecz zdrowia publicznego, która wykracza poza zachęty i pomoc, a
wkracza na grunt nakazów i zakazów, a także przyznawania pewnym częściom
populacji przywilejów na gruncie cielesności. (Drugą stroną medalu jest
oczywiście odmawianie tych przywilejów innym.) Choć może to brzmieć bardzo
opresyjnie i przywodzić mogłoby na myśl realia krajów totalitarnych – jest to
zwykła codzienność w krajach Zachodu, jeżeli przyjrzymy się problematyce
szczepień przeciw chorobom zakaźnym. W wielu krajach dzieci nieszczepione mają
ograniczony dostęp do publicznych żłobków i przedszkoli, rodzicom uchylającym
się od obowiązku szczepienia grożą kary, a w trakcie pandemii COVID-19 do
poruszania się po świecie konieczny był aktualny certyfikat potwierdzający
przyjęcie szczepionki. W świetle krytyki biopolitycznej te mechanizmy
instytucjonalne można interpretować jako przejaw kontroli mającej na celu
nadrzędny imperatyw "skazywania na życie" (Foucault, 1998).

Ramy teoretyczne Foucaultowskiej krytyki biopolitycznej stosuje do zjawisk
zachodzących podczas pandemii COVID-19 na terenie Stanów Zjednoczonych Ned
Randolph (2021). Pandemia COVID-19 ujawniła mechanizmy biopolityczne, które
tradycyjnie służą państwu do zarządzania populacją poprzez "techniki sprzyjające
życiu". Autor krytycznie analizuje, jak rządy wykorzystywały ten pryzmat
"skazywania na życie i pozwalania umierać", aby racjonalizować nierówności
społeczne w obliczu kryzysu zdrowotnego, podkreślając, że praktyki te służyły
wzmocnieniu dominującej grupy kosztem marginalizowanych. Zjawiska takie jak
nieproporcjonalnie wysoka śmiertelność wśród społeczności kolorowych, więźniów
czy migrantów, decyzje gospodarcze przedkładające zyski nad zdrowie i zmuszające
pracowników do wyboru między ryzykiem infekcji a utratą świadczeń, czy też
rasizm, który funkcjonalizował podziały społeczne (np. "strefy poświęcenia"),
uwidaczniają, że biopolityka w pandemii pozwalała na ciche usunięcie lub
zaniedbanie niechcianych grup. Ponadto, zamykanie granic dla migrantów
sprowadzało ich do "nagiego życia" pozbawionego ochrony prawnej, co było
odzwierciedleniem ksenofobicznych impulsów i wzmacniało poczucie "wolności" dla
uprzywilejowanych grup, naturalizując ludzkie koszty w imię aktywności
ekonomicznej. Krytyka Randolpha ukazuje, jak "wolność wyboru" w kontekście
pandemii reprodukowała historyczne nierówności, a biopolityczna troska o
populację wiązała się z ukrytym, a czasem nawet celowym, pozwalaniem na śmierć
określonych grup.

## Język krytyki biopolitycznej a ruchy spiskowe

Chociaż ramy krytyki biopolitycznej znajdują zastosowanie w bieżącej literaturze
akademickiej pod kątem analizy struktur nierówności i zjawisk marginalizacji,
potęgowanych przez mechanizmy biowładzy w stanie kryzysu, jakim była pandemia,
zasadnym byłoby przyjrzenie się, jak z drugiej strony język Foucaulta został
zaadaptowany przez zwolenników teorii spiskowych. Trudno argumentować, aby stało
się to w sposób świadomy i bezpośredni – krytyki biowładzy ze strony
przeciwników szczepień wyrażonej w bezpośrednim odniesieniu do myśli
francuskiego socjologa nie znajdziemy w czasopismach recenzowanych. Natomiast
wyraźne echa podobnej intuicji – obaw przed instytucjonalną kontrolą
cielesności, segregacją ze względu na czynniki biologiczne (w przypadku
szczepień – odporność), ograniczaniem wolności – znajdziemy w zwykłej dyskusji
między ludźmi: czy to przy stole, na ulicy, czy w Internecie. Media takie jak
Facebook obfitują w strony i profile poświęcone "ujawnianiu prawdy" o
szczepieniach (np. STOP NOP) (Lusawa et al., 2019). W komentarzach na tych
profilach pobrzmiewają obawy przede wszystkim natury spiskowej, tj. skupione
wokół przekonania o zorganizowanej i celowej działalności struktur władzy na
rzecz aktywnego wyrządzania szkody grupie własnej. Dużą część stanowią jednak
także wyrazy sprzeciwu nie tyle wobec postrzeganej aktywnej szkody, co wobec po
prostu kontroli cielesności czy też sprawowania kontroli, "sterowania" populacją
za pomocą narzędzi biomedycznych – w oderwaniu od medycznych konsekwencji.
Jeszcze inna część to niezgoda na segregację ze względu na ingerencję cielesną
(jak rozumieją szczepienia ich przeciwnicy) – świadczą o tym np. skargi
rodziców na problemy w kontaktach ze służbą zdrowia lub konflikty na tle
szczepień dziecka z innymi rodzicami w przedszkolu lub w żłobku. Zaznaczyć
należy, że niekoniecznie jest to powiązane z obawą o zdrowotne konsekwencje
przyjęcia szczepienia. Zazwyczaj sprzeciw budzi samo poczucie odgórnej kontroli
nad sferą, którą niektórzy rodzice rozumieją jako na tyle prywatną, że
instytucje nie powinny mieć w nią wstępu (Klimiuk et al., 2021).

Nic więc dziwnego, że w ostatnich latach pojawiają się porównania dyskursu
spiskowego do Foucaultowskiej krytyki biopolityki i biowładzy. Zwraca się w tym
kontekście uwagę (Latour, 2004) na pewien paradoks – mianowicie chociaż
Foucault pierwotnie identyfikował biopolitykę jako nowe zjawisko na gruncie
modernistycznego liberalizmu (współcześnie utożsamianego z prawicą), a głosy
kontestacyjne umieszczał po lewej stronie debaty politycznej – dzisiaj
(przynajmniej powierzchownie) wydaje się coraz bardziej, że to _prawa strona
tejże debaty_ zakooptowała sobie Foucaultowskie metody krytyczne, przy użyciu
których dokonuje erozji naukowych podstaw systemu ochrony zdrowia. Wynikiem
miałoby być podważenie struktur produkcji wiedzy i epistemologii jako takiej,
czego efektem jest społeczno-polityczny dyskurs postprawdy. Pojawiają się
argumenty za tym, że postmodernistyczna krytyka dominujących dyskursów i
hierarchii wiedzy w swoim demaskowaniu "reżimów wiedzy" doprowadziła do tak
dalekiej dekonstrukcji epistemologii, że staliśmy się bezradni wobec takich
postaw, które prawdzie się nie tyle sprzeciwiają, co sytuują się zupełnie poza
nią. Takie "rozbrojenie" sprawia, że uniwersytety nauczając o relatywizmie
wiedzy i jej zależności od struktur władzy i dyskursu, tworzą przestrzeń dla
ekstremistów, którzy przyjmują krytyczny język w służbie negacjonizmu (Latour,
2004). W odpowiedzi jednak usłyszymy też głosy (Newman, 2022), że akurat analiza
w duchu foucaultowskim spiskowego i negacjonistycznego dyskursu postprawdy
zachodzącego po konserwatywnej i ekstremistycznej stronie sceny politycznej
pozwala prawdziwie ujawniać naturę tego zjawiska. Pozwala ona na unaocznienie
dyskursywnych warunków stanowienia prawdy, charakteryzujących ruchy spiskowe i
negacjonistyczne i nie prowadzi do relatywizmu. Sam Foucault argumentował, że o
ile prawdy nie da się uniezależnić od jej historycznego kontekstu i struktur
władzy, nie powinno to stanowić przeszkody w jej badaniu, o ile będziemy
pamiętać, że nie da się prawdy wyodrębnić z jej reżimu (Newman, 2022). Można
zatem argumentować, że o ile podobieństwa w używanym języku istnieją, są one
powierzchowne. Analiza w duchu foucaultowskim pozwala nam na zaklasyfikowanie
ruchów spiskowych i negacjonistycznych jako struktur definiujących odmienny
reżim wiedzy – w tym wypadku legitymizowany przez charyzmatycznych liderów,
odznaczających się realną władzą, jak Donald Trump czy Robert F. Kennedy Jr. –
czy też znaczną obecnością medialną i poparciem środowisk antyszczepionkowych,
jak liderka stowarzyszenia STOP NOP Justyna Socha.

Oprócz figur liderów na ruchy spiskowe i negacjonistyczne składają się
dziesiątki tysięcy ludzi, z których zdecydowana większość to osoby wiodące
skądinąd normalne życie, lecz które odnajdują w spiskowej narracji i grupowej
identyfikacji poczucie odzyskanej kontroli, złagodzonego lęku, a także
przynależności, o czym świadczą liczne badania w ramach psychologii społecznej
(Grzesiak-Feldman, 2015). Jednakże w ostatnich latach udało się poczynić spory
postęp teoretyczny na gruncie teorii poznania ucieleśnionego i poznania
aktywnego w ramach teorii afordancji, przetwarzania predykcyjnego i tzw. "efektu
aha!" (Van de Cruys et al., 2024). Uwagę zwraca zaniedbywana dotąd obserwacja,
że osoby wybierające myślenie spiskowe przynajmniej po części robią to w wyniku
poczucia _wykluczenia epistemicznego_ i braku _epistemicznej sprawczości_.
Postępujący rozrost sfery eksperckiej – tj. obszaru wiedzy, w którym mandat
rozstrzygania o tym, jak jest, mają nieliczne osoby o wąskiej specjalizacji,
charakteryzujące się wiedzą niedostępną przeciętnym osobom – dzieje się kosztem
sfery swobodnej epistemicznej aktywności jednostki – czyli takiego zakresu jej
biologicznego i społecznego istnienia i funkcjonowania, w ramach którego do tej
pory mogła sama zdobywać informacje potrzebne jej do życia i samostanowienia
(Van de Cruys et al., 2024). Coraz częściej słyszy się przecież, że to eksperci
– a nie my – wiedzą, co należy jeść, jaką aktywność fizyczną uprawiać oraz
jakie substancje wprowadzać do swojego ciała – włączając w to preparaty
szczepionkowe. Z tego względu warto przyjrzeć się warunkom sprzyjającym myśleniu
spiskowemu od strony fenomenologicznej, a nie tylko socjologicznej czy też
społeczno-psychologicznej. Okazuje się bowiem, że echa języka krytycznego
odnajdziemy także w bezpośrednich sprawozdaniach osób sprzeciwiających się
obowiązkom szczepień. Świadczyć to może nie tyle o odgórnym i cynicznym
przejęciu języka ponowoczesnej krytyki epistemologicznej przez środowiska
spiskowe i negacjonistyczne, co właśnie o trafności owej analizy, która
odzwierciedla realne zjawiska zachodzące w społeczeństwie.

Melissa Carrion przeprowadziła 35 wywiadów z matkami aktywnymi na forach
internetowych poświęconych szczepieniom, które odmówiły szczepienia swoich
dzieci (Carrion, 2018). Część z rozmówczyń badaczki podkreślała, że ich decyzje
nie wypływały z antynaukowych przekonań, lecz z frustracji i braku zaufania do
instytucji, które nie traktowały ich obaw poważnie. Matki te opisywały
wielokrotne sytuacje lekceważenia, ignorowania, a nawet ośmieszania ich intuicji
i doświadczenia cielesnego – zarówno swojego, jak i dziecka – w kontaktach z
lekarzami i personelem medycznym. Nacisk kładziony był nie na kwestie
biologiczne, lecz relacyjne: brak możliwości zadawania pytań, niechęć do rozmowy
o ryzyku, domyślna dominacja języka autorytetu i procedury. W tym kontekście
pojawia się odczucie naruszenia nie tylko sprawczości decyzji rodzicielskiej,
ale także integralności cielesnej, która pozostaje kluczowa dla fenomenologii
macierzyństwa. Ogromną rolę w raportach spisanych przez autorkę grał również
nacisk badanych kobiet na samodzielne zdobywanie wiedzy – ową sprawczość
epistemiczną, omawianą wcześniej. Matki zaznaczają, że nie roszczą sobie prawa
do podejmowania decyzji za nikogo, natomiast zachęcają inne kobiety do
samodzielnego zdobywania wiedzy i korzystania z autonomii samostanowienia oraz
do stanowienia o dobru ich dzieci. Można tutaj odczytywać pewne nastroje
kontestacji hegemonii dominującego reżimu wiedzy – tutaj reprezentowanego przez
publiczne instytucje ochrony zdrowia oraz uwikłanych w tej instytucje lekarzy.

Innym aspektem wybrzmiewającym w raportach osobowych z omawianego badania jest
nacisk na prymat "matczynej epistemologii", wyrażający się w stwierdzeniach
takich jak:

> \[...\] możesz czytać i czytać, możesz zdobyć wiedzę o obu stronach
> \[debaty\], ale ostatecznie i tak najważniejsza jest intuicja. \[...\][^1]

Interpretując dane zebrane przez Carrion można wyciągnąć ogólny wniosek, że
wypowiedzi matek odmawiających szczepienia swoich dzieci łączy wyrażane w nich
głębokie zaufanie do własnej, ucieleśnionej, matczynej intuicji – subiektywnego
poczucia na temat tego, co jest dla dziecka dobre lub szkodliwe, które nie
podlega dyskusji, ma wymiar oczywistości i nawet po uzyskaniu odpowiedniej
informacji eksperckiej na temat szczepionek, odegra w podjęciu decyzji o
szczepieniu decydującą rolę. W dalszej części analizy autorka dyskutuje, jak
zebrane sprawozdania świadczą o decydującym wymiarze ucieleśnionej wiedzy
płynącej z doświadczenia, a także jak wpisuje się ona w ujęcie, które Sandra
Harding nazwała "epistemologią usytuowaną" (Harding, 2004). Taka epistemologia
wskazuje, że historycznie zmarginalizowane perspektywy (jak perspektywy
subiektywnego doświadczenia matek i kobiet w ogóle) mają wiele do zaoferowania i
uzupełniają wiedzę, nie relatywizując jej. Kluczowym aspektem w tak rozumianej
epistemologii matczynej jest kwestia _troski_ – matka głęboko troszcząc się o
dziecko, troszczy się o pozyskiwane informacje i standardom tej troski poddaje
proces ich zdobywania. Wydaje się, że według matek wiedza instytucjonalna jest
tej troski pozbawiona.

Widzimy zatem, że kontestacja biopolityki nie musi mieć wymiaru spiskowego.
Wymiar spiskowy ujawniony może zostać zwłaszcza wtedy, kiedy marginalizacji
towarzyszy negowanie lub odrzucanie pierwszoosobowej perspektywy jako źródła
wiedzy. Rzecz jasna nauka nie może tutaj ustąpić tej wiedzy pola, ale konieczne
jest w ramach całego procesu i interakcji z instytucjami ochrony zdrowia, a
także w komunikacji publicznej, uznawanie realności tego doświadczenia i
afirmacja subiektywnego przekonania o jej bezdyskusyjności. Szczególnym uznaniem
należy obdarzyć matczyną epistemologię troski i zadawać pytania o warunki – lub
ich brak – kierowania się troską w ramach procesów produkcji wiedzy
instytucjonalnej.

## Podsumowanie

Analiza dynamiki biowładzy w kontekście szczepień i ruchów spiskowych unaocznia
dwie kluczowe linie napięcia: pierwszą – pomiędzy troską o populację a
marginalizacją jednostek, drugą – między wiedzą ekspercką a wiedzą
ucieleśnioną. Biopolityka, która w założeniu ma chronić życie i podtrzymywać
zdrowie społeczeństwa, nierzadko staje się narzędziem dyskryminacji, kontroli i
wykluczenia – zarówno w sensie fizycznym (poprzez obowiązki szczepień i
dyscyplinowanie uchyleń), jak i epistemicznym (poprzez negację subiektywnych
źródeł wiedzy). Ruchy antyszczepionkowe, choć często niebezpieczne w swoim
oddziaływaniu, są także wyrazem zagubienia, braku zaufania, alienacji i poczucia
utraty sprawczości. Ich popularność nie wynika jedynie z dezinformacji, ale z
deficytu dialogu i niedostrzegania sensowności subiektywnego doświadczenia w
ramach systemów opartych na wiedzy instytucjonalnej.

Zbieżność języka krytyki biopolitycznej i retoryki części środowisk spiskowych
nie musi oznaczać ich tożsamości. Wręcz przeciwnie – może wskazywać na to, że
krytyka Foucaultowska trafnie rozpoznaje mechanizmy władzy, które odczuwane są
również przez osoby nieposiadające specjalistycznych narzędzi analizy.
Spiskowość nie powstaje z samej ignorancji, lecz często z bezsilności – z braku
uznania dla prywatnej epistemologii i doświadczenia cielesnego, którego nie
sposób wyrazić w języku eksperckim. Zamiast zatem odrzucać wszelką kontestację
jako irracjonalną, należałoby przyjrzeć się jej źródłom – także tym, które
wiążą się z poczuciem naruszenia granic ciała i intymności decyzji. Takie
doświadczenia – jak pokazuje przykład badanych przez Carrion matek – nie są
efektem fanatyzmu, lecz długotrwałego braku uznania i komunikacyjnej asymetrii
między instytucją a jednostką.

Z tej perspektywy zrozumiałe staje się, dlaczego niektóre intuicje ruchów
kontestujących obowiązki szczepień rezonują z Foucaultowską analizą
biopolityki – nawet jeśli czynią to w sposób uproszczony lub nieświadomy. To,
co początkowo może wydawać się paradoksalne – że środowiska antyszczepionkowe
sięgają po język krytyczny wobec władzy – w rzeczywistości może być sygnałem,
że problemy, które krytyka ta opisywała dekady temu, nie tylko nie zniknęły, ale
wręcz się pogłębiły. Trudno zatem dziwić się, że w społeczeństwach, w których
wzrasta nierówność, a instytucje tracą zaufanie, mechanizmy kontroli nad
cielesnością spotykają się z rosnącym oporem – nawet jeśli przyjmuje on czasem
formy niepokojące.

## Literatura

- Carrion, M. L. (2018). "You need to do your research": Vaccines, contestable
  science, and maternal epistemology. _Public Understanding of Science_,
  _27_(3), 310–324. https://doi.org/10.1177/0963662517728024
- Foucault, M. (1998). Wykład z marca 1976 (P. Małgorzata, Trans.). In _Trzeba
  bronić społeczeństwa: Wyklady w College de France, 1976_ (pp. 237–260).
  Wydawnictwo KR.
- Foucault, M. (2008). _The birth of biopolitics: Lectures at the Collège de
  France, 1978-1979_. Palgrave Macmillan.
- Grzesiak-Feldman, M. (2015). _Psychologia myślenia spiskowego_. Wydawnictwa
  Uniwersytetu Warszawskiego.
- Harding, S. (2004). A Socially Relevant Philosophy of Science? Resources from
  Standpoint Theory's Controversiality. _Hypatia_, _19_(1), 25–47.
  https://doi.org/10.1111/j.1527-2001.2004.tb01267.x
- Klimiuk, K., Czoska, Biernacka, & and Balwicki, Ł. (2021). Vaccine
  misinformation on social media – topic-based content and sentiment analysis
  of Polish vaccine-deniers' comments on Facebook. _Human Vaccines &
  Immunotherapeutics_, _17_(7), 2026–2035.
  https://doi.org/10.1080/21645515.2020.1850072
- Latour, B. (2004). Why Has Critique Run out of Steam? From Matters of Fact to
  Matters of Concern. _Critical Inquiry_, _30_(2), 225–248.
  https://doi.org/10.1086/421123
- Lusawa, A., Pinkas, J., Zgliczyński, W. S., Mazurek, M., & Wierzba, W. (2019).
  Nieprawdziwe informacje w zakresie szczepień ochronnych jako wyzwanie dla
  zdrowia publicznego. _Zdrowie Publiczne i Zarządzanie_, _17_(1), 40–45.
  https://doi.org/10.4467/20842627OZ.19.006.11302
- Newman, S. (2022). _Post-Truth and the Controversy over Postmodernism. Or, was
  Trump Reading Foucault?_ https://doi.org/10.26021/13018
- Randolph, N. (2021). Making Live and Letting Die in COVID-19: The Biopolitics
  of Race, Space and Freedom. _Spectra_, _8_(2).
  https://doi.org/10.21061/spectra.v8i2.178
- Van de Cruys, S., Bervoets, J., Gadsby, S., Gijbels, D., & Poels, K. (2024).
  Insight in the Conspiracist's Mind. _Personality and Social Psychology
  Review_, _28_(3), 302–324. https://doi.org/10.1177/10888683231203145

[^1]: tłum. własne
